---
category:
  - Mittayksiköt
---

# Steely Dan -asteikko

Steely Dan -asteikko (tai steelydan-asteikko) on asioiden steelydanmäisyyden määrän ilmaisuun käytetty asteikko. Sitä pidetään yhtenä laadukkaimmista mittareista, ainakin jos asia ilmaistaan steelydan-asteikoilla. Asteikon yksikkö on steelydan (sd), ja sen skaala on 0-10, 0:n ollessa vähiten ja 10:n eniten steelydanmäisyyttä ilmentävä yksikkö. Asteikkoa on toistaiseksi sovellettu etupäässä Steely Dan -yhtyeen musiikkiin, mutta teoriassa asteikkoa voi käyttää mittaamaan myös muiden yhtyeiden musiikin steelydanmäisyyttä.

## Steely Dan
Steely Dan on yhdysvaltalainen, vuonna 1972 perustettu rock-yhtye. Se oli suosionsa huipulla 1970-luvun loppupuolella, mutta nauttii nykyään suurta suosiota myös isänsä levyhyllyssä kasvaneiden nuorisolaisten joukossa, joiden mielestä on mukavaa [mehustella](mehustelu) Steely Danin kyynistä ihmiskuvaa kliinisen täydellisen musiikin säestämänä. Yhtye hajosi vuonna 1982, mutta teki 1990-luvun alussa niin sanotun "comebackin", koska yhtyeen jäsenet Donald Fagen ja Walter Becker olivat joutuneet vaihtamaan golfmailojensa grippimateriaalin halvempaan. Uudet Steely Dan -kiertueet tulivat mahdollistamaan heille kylliksi laadukkaita mailagrippejä loppuiäksi.

Koko olemassaolonsa ajan yhtyeen kantavat voimat Donald Fagen ja Walter Becker ovat joutuneet puolustelemaan yhtyettä [kriitikoilleen](tolvana), koska näiden mielestä kyseessä on vain yksi amerikkalainen, valkoisten setien yhtye ihmisille, joiden mielestä valkoisten setien musiikki on sitä oikeaa musiikkia, eikä mitään biitin päälle puhuvia mustia miehiä. Eikä varsinkaan naisia. Syytös on kuitenkin mieletön, minkä voimme myös Donald Fagenin haastattelusta [lukea](http://www.theonion.com/article/donald-fagen-defends-steely-dan-to-friends-2601).

## Steely Dan -asteikko
Steely Dan -asteikkoon kuuluu kolme nimittäjää. Sen tarkoitus on selvittää Steely Danin musiikin 1) kalleuden 2) teknisyyden ja 3) laadun yhteenlaskettu keskiarvo. On myös tärkeää, että Steely Dan -asteikkoa ei sotketa mihinkään helvetin musiikkiteoriaan tai mystiseen [µ-duuriin](http://www.hakwright.co.uk/steelydan/mu-major.html).

### Kalleus
Musiikkiin tulee "kalleuden" tuntu siitä, että se kuulostaa tosi kalliilta. "Kalleudella" ei siis viitata esim. siihen Päätaloon tai Palanderiin, vaan rahankäyttöön. Musiikin "kalleuden" ei tarvitse tarkoittaa, että musiikiin itseensä olisi käytetty paljon rahaa (mikä toki edesauttaa musiikin kalleutta), vaan tärkeintä on pikemminkin vaikutelman luominen. Kalleuden tyypilliset nimittäjät ovat yleensä monimutkainen harmonia ja laajennetut soinnut, koska eihän tuollaista musiikkia mitkään itseoppineet pelimannit voi soittaa, vaan sointupohjan opettelemiseen vaaditaan monen vuoden opintoja musiikkioppilaitoksessa. Koulutukseen kuluu aina rahaa.

Tämän lisäksi kappaleiden yleissoundin tulee olla kirkas kuin lasiseinäinen toimistotalo sykkivän metropolin liikealueella. Tämä ei välttämättä onnistu, jos kappaleet on äänitetty kasettinauhurilla omakotitalon vintillä. "Kalliiseen" soundiin päästään yleensä vain isolla rahalla rakennetuissa ammattilaisstudioissa, joissa tarkkaamo on pinnoitettu tiikillä, kaikille riittää paksupohjaisista laseista nautittuja gin toniceja, ja miksaaja istuu upottavassa, nahkaisessa työtuolissa.

Musiikin kalleuden historia ulottuu 1960- ja 70-lukujen taitteeseen - tarkalleen ottaen siihen hetkeen, kun kalliin musiikin keksijä Miles Davis otti bändiinsä valkoisia ukkoja ja alkoi käyttää mustia poolopaitoja. Kalleuden juuret ovat siis jazz- ja rock-musiikin fuusiossa. Steely Dan lukeutuu myös kalleuden innovoijiin, joskin kalleus pop-musiikissa yleensä saavutti lakipisteensä vasta 1980-luvulle tultaessa.

### Teknisyys
Steely Danin ukot olivat melkoisia [hupi ukkoja](hupi ukko), koska he antoivat 1970-luvun puolivälissä monoa suunnilleen kaikille bändinsä jäsenille, koska nämä eivät selvästikään olleet viettäneet tarpeeksi vuosia kalliissa musiikkiopistoissa opiskelemassa monimutkaista sointuharmoniaa. Fagen ja Becker alkoivat käyttää kappaleissaan studiomuusikoita, ja joskus yhden raidan yhden instrumenttiosuuden tallentamiseksi on studiossa vieraillut useampia huippuammattilaisia ennen kuin on päästy tyydyttävään lopputulokseen. Steely Danin musiikin steelydanmäisyys edellyttää siis yhteiskuntafilosofi Mr. Kummelin sittemmin kehittämää filosofiaa pyrkimyksestä virheettömyyteen paitsi musiikissa, myös elämässä.

Beckerin ja Fagenin tulisi kuitenkin tietää, että parhaaseen lopputulokseen päästäisiin, jos yhtyeen taustalle palkattaisiin kokopäivätoimisesti Sex Pistols.

### Laatu
Laatu on vaikein määriteltävä nimittäjä Steely Dan -asteikolla, koska joidenkin kulttuurirelativistien mukaan musiikin laatua ei voi mitata objektiivisesti (lähde?). Joudumme siis Steely Danin steelydänmäisyyttä mitatessamme noudattamaan eräänlaista Steely Danin tuotannon laadullista normaalijakaumaa.

## Steely Dan -asteikolla mittaaminen
Steely Danin musiikkia mitataan steelydaneinä (sd). Kyseessä on suhteellinen yksikkö, koska se on riippuvainen yllä listattujen nimittäjien yhteenlasketusta kokonaisarvosta. Steelydan on siis keskiarvo nimittäjien kumulaatiosta, ja se lasketaan seuraavalla kaavalla:

(kalleus (k) + teknisyys (t) + laatu (l)) / 3 = x sd

Tätä kaavaa on sovellettu mittaamaan Steely Danin yhdeksää studioalbumia kokonaisuuksina, ottaen huomioon yhtyeen kulloisetkin henkilöstötilanteet, suosion sekä tyylillisen kehityksen. Hypoteesin mukaan Steely Danin musiikin steelydanmäisyys kehittyy vasta yhtyeen uran edetessä, koska yleensä  taiteilijat "löytävät" "oman äänensä" vasta "kokeilujen" tuloksena!

Laskentatyön perusteella Steely Danin albumien steelydanmäisyydestä on saatu seuraavanlaisia tuloksia:

### Can't Buy A Thrill (1972)
![1_-_cbat](1_-_cbat.png)

*Can't Buy a Thrill* on Steely Danin debyyttilevy. Se on myös ainut Steely Danin levy, joka joutuu tilastoharhan uhriksi. Sillä on kyllä kovasti sittemmin steelydanmaisiksi nostettuja ominaispiirteitä (*Midnight Cruiser*, *Only A Fool Would Say That*), mutta albumin yleistunnelma on aivan liian letkeä ja viiksekäs, että levyä voisi nostaa täysin steelydanmäiseksi sinällään. Lisäksi Fagenin viistoa croonausta tuuraa välillä Robert ja Carl Palmerin lahjaton veli David Palmer, mikä lisää albumin kantripisteitä ja vähentää steelydan-lukua.
### Countdown to Ecstasy (1973)
![2_-_cte](2_-_cte.png)

On loppujen lopuksi yllättävää, miten steelydanmäinen levy *Countdown to Ecstasy* lopulta on, sillä se sisältää sellaisia steelydan-elementtejä, jotka muodostuivat steelydanmäisiksi vasta yhtyeen uran edetessä. *Razor Boy* ja *The Boston Rag* voisivat harmoniansa puolesta löytyä paljon myöhemmiltäkin Steely Danin albumeilta, ja levy onkin yleisilmeeltään kalliimpi kuin sitä seurannut Pretzel Logic. Näin ollen Countdown to Ecstasy on lievä anomalia muutoin normaalijakaumaa noudattavassa Steely Dan -katalogissa.
### Pretzel Logic (1974)
![3_-_pl](3_-_pl.png)

*Pretzel Logic* jäi viimeiseksi Steely Danin bändilevyksi, ja syystä: levyllä on kaikenlaista ihme kantria ja muuta rahvaanomaista menoa, eikä se näin ollen noudata ollenkaan steelydan-normaalijakaumaa, vaikka kokonaisuutena onkin hieman steelydanimpi levy kuin edeltäjänsä. Can't Buy A Thrillin aikainen "letkeys" on taas läsnä, vaikka *Rikki Don't Lose That Number* onkin ehtaa "Dania" (ei sitä Bile-).
### Katy Lied (1975)
![4_-_kl](4_-_kl.png)

*Katy Lied* voisi täydentää seuraajiensa *Ajan* ja *Gauchon* sarjaa, koska siinä on paljon kalleuden ja teknisyyden hetkiä, ja onhan se ihan hyvä levy muutenkin. Silti siinä on ihan liikaa "rokki"juttuja, jotta se voisi ilmentää steelydaniyttä täysin varauksettomasti. Esimerkkinä toimii vaikkapa avausraita *Black Friday*: siinä on kosolti steelydan-hetkiä äärimmäisen kalliine välisointuineen, mutta kokonaisuus epästeelydanimäistetään blues-rämpytyksellä ja ihan liian [diulla](diu) kitarasoololla. Lisäksi Fagenin ironiset ja näsäviisaat tekstit olivat vasta pääsemässä lasitalon kattohuoneistoon siemailemaan kalliita alkoholiyhdisteitä ja mutisemaan puoliääneen elämän mielettömyyttä valomeren loistaessa ikkunasta sisään. Onneksi tilanne korjattiin kohta.

### The Royal Scam (1976)
![5_-_trs](5_-_trs.png)

*Royal Scamia* pidetään välityönä, mutta samalla se on steelydanimäisintä Steely Dania tähän mennessä: tosi tiukkaa soittoa, kalliita jazz-kuoroja ja vielä kalliimpia torvisektioita. Onhan siellä jotain reggaeta välissä, mikä kieltämättä hieman laskee kalleutta, mutta sen vastineena on vaikkapa proto-*Ajaa* oleva *Green Earrings*. Tälläkin levyllä on kuitenkin vielä vähän liian rokkia optimaaliseen steelydanimäisyyteen.
### Aja (1977)
![6_-_aja](6_-_aja.png)

*Aja* on se, jossa tehdään siitä se. Maailman kalliimpiin jätkiin kuuluvat Wayne Shorter ja Lee Ritenour pistävät menemään ja päätyvät aikakoneella Pori Jazziin vuoteen 1998. Tämä on pelkkää seteleiden laskua ja kokaiininvetoa - puvut ovat tärkättyjä ja krominen, yrityslahjana saatu tuhkakuppi kiiltää. Kaikki on silti ihan hirveää, koska kyllähän kaikki tietävät, miten hölmöä tällainen elämäntyyli on. Onneksi Donald Fagen ja Walter Becker kertovat sen meille. Ks. myös [[Ajan henki]]

### Gaucho (1980)
![7_-_gaucho](7_-_gaucho.png)

Ajalla Steely Dan oli saavuttanut steelydanimäisyyden lakipisteen, joten *Gaucho* menee auttamattomasti yli normaalijakauman. Tunnelmaa oli viritetty jo vähän liian pitkään, ja ymmärtäähän sen kun rahaa on jo niin paljon ettei mikään tunnu missään. Paradoksaalisesti kyllä Gaucho on vielä Ajaakin kalliimpi, mutta tämä johtuu eritoten siitä, että albumilla on mukana vieläkin kalliimpia jätkiä: Mark Knopfler, Michael ja Randy Brecker sekä David Sanborn.
### Two Against Nature (2000)
![8_-_2an](8_-_2an.png)

Nämä 2000-luvun levyt ovat vähän tämmöistä pappailua, ja enemmänkin saman reseptin toistamista kuin sen kehittämistä. Kalleus ja teknisyys ovat toki huipussaan, mutta juppiajan pröystäily on jäänyt taakse. *Jack of Speed* ja *West of Hollywood* ovat kyllä aikamoisia!
### Everything Must Go (2003)
![9_-_emg](9_-_emg.png)

Everything Must Go on edeltäjänsä Gaucho. Oikeastaan sama levy, mutta vähemmillä ideoilla. Toisaalta kappale *Last Mall* on hyvä koska siinä mainitaan "mall" eli ostoskeskus, ja nehän ovat tunnetusti kalliita paikkoja. Toisaalta ostoskeskuksen viimeisyys viitannee kapitalismin tulevaan tuhoon, joten Steely Dan lienee oivaltanut syöneensä itsensä. Onkin ymmärrettävää, ettei bändi tämän jälkeen ole tehnyt levyjä.

### Steely Danin albumien steelydan-keskiarvo
![keskiarvo](keskiarvo.png)

Oheisessa kaaviossa näkyy pylväsdiagrammina tutkadiagrammeissa kuvatut, kolmen nimittäjän yhteenlasketut keskiarvot. Ne mukailevat hypoteesissakin esitettyä normaalijakaumaa: Steely Danin ura kehittyy epästeelydanmäisyydestä steelydanmäisyyteen ja siitä pois. Kaavion avulla voi myös ennustaa, että mahdolliset tulevat Steely Dan -levyt tulevat olemaan sd-arvoltaan vieläkin alhaisempia. Esimerkiksi Steely Dan ei ole vielä tehnyt yhtään acid house -levyä, ja tunnetusti kaikilla bändeillä on acid house -vaihe.

Kaikkien Steely Dan -levyjen steelydan-arvojen kokonaiskeskiarvo on 7,6518518519 sd. Steely Dan jää siis vajaat 2,5 sd:ia täydellisestä steelydaniydestä, mutta kyseinen luku onkin etupäässä teoreettinen. On kuitenkin hyvä tietää, että Steely Dan -asteikko on äärellinen, koska ei täällä nyt ihan miten vain voida olla.

## Vastaanotto
### Kritiikki
Steelydan-asteikkoa kohtaan on esitetty kritiikkiä. Yleisimmät soraäänet ovat liittyneet kysymyksiin "miksi vitussa" ja "mitä väliä tällä on". Tutkijat ovat myös huomauttaneet, että Steelydan-asteikko on ainakin toistaiseksi varsin suurpiirteinen: albumeiden nimittäjien arvot on toistaiseksi määritelty albumeiden kokonaistunnelman mukaan, eikä esimerkiksi yksittäisten kappaleiden perusteella. Lopputulos voisi siis olla tieteellisesti eksaktimpikin, kuten esimerkiksi *Beatles-biisi päivässä pitää Jake Nymanin loitolla* -projektissa. Siinä The Beatles -yhtyeen tuotanto pisteytettiin satajäsenisen työryhmän toimesta parhaasta kappaleesta huonoimpaan. Projekti oli silti luonteeltaan erilainen, koska Steely Dan -asteikolla ei ole tarkoitus mitata albumeiden hyvyyttä, vaan yksinkertaisesti niiden steelydanmäisyyttä.

Steely Dan -asteikkoa mittaava työryhmä on kuitenkin hakenut rahoitusta tarkempaa tutkimusta varten, joten laajamittaisempia tuloksia lienee odotettavissa tulevaisuudessa.

Asteikkoa on myös moitittu suppeudesta: tuotannon redusoimista kolmeen nimittäjään on pidetty mielivaltaisena, eikä sen sanota ottavan huomioon Fagenin näsäviisaita, ironisia ja tosi silleen amerikkalaisia tekstejä kaiken kauheudesta. Ne kun ovat Steely Danin tuotannossa tärkeässä roolissa, toisin sanoen tekemässä "siitä" "sitä". Lisäksi esimerkiksi kappaleiden pituuden korrelaatiota steelydanmäisyyden kanssa ei olla mallissa otettu kriitikoiden mielestä kylliksi huomioon. Diagrammin avulla ei myöskään pysty laskemaan aukottomasti Steely Danin suosion ja steelydanmäisyyden korrelaatiota.

### Kiitos
Steely Dan -asteikkoa pidetään kuitenkin hyvänä alkuna. Sen on sanottu olevan vihdoin yhtyeen itsensä arvoinen tapa mitata sen tuotannon "sellaisuutta". Asteikon käyttöliittymää pidetään myös varsin dynaamisena: se on hyväksi havaittu työkalu, jos tarkoituksena on mitata milloin minkäkin yhtyeen itsensä kaltaisuutta, koska on hyvä ottaa selville, mitkä asiat tekevät "siitä" "sitä" eri yhtyeiden tuotannoissa. Lisäksi, tämä on tärkeää.