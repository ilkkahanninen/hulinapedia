---
  title: "Joulukalenterin jatkokertomus"
---
Tälle sivulle kootaan Hulinan Joulukalenterin jatkokertomuksen osat.

## 1. Luukku
Tässä luukussa oli pelkkää "rojektin" esittelyä ja muuta maastohousumusiikin mainostusta. Sallittakoon.

## 2. Luukku
Postinkantaja istui sänkynsä reunalla. Himmeä marraskuun aurinko siivilöityi sälekaihtimien välistä hämärään yksiöön, paljastaen kylmien kivipintojen naarmut ja pölykerroksen sekä istujan silmien alle kerääntyneet tummat viirut. Oli kulunut usea kotvanen viimeaikaisista sattumuksista, jotka olivat syvästi ravistelleet Postinkantajan jo valmiiksi ohutta psyykettä. Aika oli kulunut maatessa, mennyttä surressa, nykyhetkeä vatvoessa ja tulevaa pelätessä. Postinkantaja ei oikeastaan ollut edes varma, milloin hän oli viimeksi syönyt. Silti hän oli jollain tapaa pitänyt tietoisuutensa ja ruumiinsa ainakin auttavassa vireystilassa. Hän oli valjastanut tuntemuksensa olemassaolonsa merkityksettömyydestä eräänlaiseksi voimavaraksi.

Nyt kuitenkin postiluukun kolahdus oli herättänyt hänet horteesta. Hän oli oivaltanut, ettei olekaan ainut Postinkantaja maailmassa. Tämä tieto ei kuitenkaan tuntunut hänelle erityisen merkitykselliseltä. Uunin luukku oli jäänyt auki. Sen pintaan kaiverrettu numero 2 hämmensi Postinkantajaa enemmän. Eniten hänet oli kuitenkin suistanut tolaltaan postiluukusta livahtanut ohut kirje, jota hän puristi oikeassa kourassaan. Kirjeen sisältö oli tiivis, mutta kryptinen:

"Hän joka heinissä marssii
saa iskeä kairansa ensimmäisenä
kiviseen peltoon.

-Körttimörkö"

Tuuli ulkona yltyi.

## 6. Luukku

HVLINAN JOVLVCALENTERIN LUUKKU 6:

Hädin tuskin oli eversti Gyllenbögel saanut Appelsin-marmeladilla ehostettuja joulutorttujaan ulos uunista, kun paikalle ryntäsi talonpoika Nyyssönen kädessään päivän sanomalehti. Gyllenbögel ärjäisi Nyyssöselle kovaan ääneen, ettei häntä saisi toimenpiteessään häiritä, sillä se oli hänelle hyvin rakas. Tortut ja uuni toivat mieleen 30-luvun - ajan, jolloin hänkin saattoi olla vielä onnellinen. Enää hän ei sitä ollut. Maailma muuttuu, iho vanhenee ja junatkaan eivät enää kulje aikataulussa. Siksi Gyllenbögel pyrki säilyttämään mielenrauhansa kaikin voimin tuon rituaalin avulla.

Nyyssönen ei kuitenkaan luovuttanut. Hänellä oli tärkeää asiaa. Muinaisia sotia, talviurheilumenestystä ja panssariprikaatin sesonkijuhlia vuodesta toiseen glorifioivien artikkeleiden seassa oli hahmotettavissa viesti. Tyypilliseen tapaan sen sai selville ympyröimällä Simpeleen siianpyyntikilpailuista kertovan artikkelin ensimmäiset kirjaimet. Ne muodostivat viestin:

"TEHDÄÄN TÖITÄ JA MENNÄÄN ETEENPÄIN."

Siianpyyntikilpailun oli voittanut muuan Postinkantaja. Ei ollut epäselvää, kuka viestin oli lähettänyt, tai näin Nyyssönen väitti.

Gyllenbögel ymmärsi asiain tolan välittömästi. Hänen silmissään välkähti. Tuntui, kuin hän olisi saanut tuossa sekunnin murto-osassa ainakin puolet vanhasta elinvimmastaan takaisin.

Häntä tarvittiin taas.